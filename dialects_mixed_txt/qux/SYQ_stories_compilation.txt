Unayshi kara huk warmi, wawayuq.
Rin wasita kayhina, yasqa warmipa
wasinta.
Yasqa warmiqa siygushá kara. Chay
siygu warmipa.
Hinaptin kamchantashá kamchakuyan
triguta matiwan truraykushpa.
Hinaptinñataqshi naqa ishkay
wambrachakunañataq trayarun.
Wambrachañataq kamchallantaqa
katrukuyan tiyakushpa.
Siygu mamakuñataq kamchakuyan,
chakayan naman matiman kamchataqa.
Hinaptinqa kamchallanqa manam
huntarinchu matimanqa.
Mana huntarinñash kunfurmi
kamchakuyan. Ukucha ukucha nayan.
Makinwan chuqayan ukucha. “Kamcha:ta
katruyan. ¿Imayna? ¡Ukucha chuqayan!'
Ukuchaqa manam lluqsinchu. Kamchata
katrukuyan wambraqa. Wambra ishkayniyuq.
Hinashpa ishkay wambrata hapirun.
Qunqaykachishpash hapirun makipaq.
Makinta hapiruptinñaqa hinashpa chay
wambrataqa nin yasqa mamakuqa,
'Manam. Qamqa flakuraqmi kayanki.
Kanan hawlallapam qamtaqa wirayachisayki!' nin.
Hinashpash pushaykun wasinman.
Pushaykushtinqa wambrata makin
yatapashpa yantaman katran.
Yantaman katraruptin, 'Yantatam kanan
aparamunki.
'Kanan midyu misis midyu añu
sirvisayki yanta apamusaywan', nin.
Chayqa ishkay palumawan tinkurun.
Ishkay palumaqa nin, 'Manam yantataqa
... [ama] apayachun[chu]! Kananqa sirvishunkimiki!
'Wirayaykashunkim wirayaykachishpam
qamtaq mikushunki!'
Niptin wambrakunallaqa yantata aparun.
Hawlaman witrqarun mamakuqa.
Witrqaruptinshi hawlapasha
witrqarayan.
Ukuchapa trupallanta paluma quykun.
Ukuchapa trupanta yatapan. 'Flakum
kayanki. Flakuraq kayanki', nin.
Qungaytaqa ukuchamasin apamun
trupataqa.
Chay mamakuqa yataykun imananqataq
yataykachin makintaqa
Nishpa, 'Ñam kanan allin kayanki.
¡Yantaman riruy!'
Yantaman rin. Yantaman palumaqa
yapataq chaypa rikarin. Waqakun palumaqa.
Tapun, '¿Imapaq waqakunki, paluma?'
nin. 'Manam qam yatrankichu.
'Kanan chay mamakuqa hatu-hatun
paylawan timpuyachin yakuta', nin.
'Kananqa kutiriptikiqa mikushunki',
nin. 'Altuman siqachishunki tichuman.
'Iskaliratañam trurarun. ¡Amamá
siqayankichu qamqa!
'Chay mamakuta siqachinki primiru,
"yatrachishunaypaq''', nin.
Chay mamakuqa siqan altupa. '¿Imas
kakuyantri? charki.
'¿Imas kayantri hurqumunanpaq?'
Chaypaq, '¡Siqay qam! Manam ñuqa yatra:chu'.
'Manam yatra:chu' niptin mamaku-qa
siqan.
Hinaptinshi, '¡Iskalirataqa
chuqarirunki!' nin.
'Kikin saqaykurunqa', nin. Mamakuqa
yaku timpuchisanta.
Wañurun mamakuqqa. '¡Allí mismo
disuyanki!' nin.
Vinawñataqshi. Chayllata willashaq.
Chay vinawñataq nin kaynash payshi,
Qam paywan wawqi ñañapura kanki.
Payshi rik[u] kara. Qamñapaqshi mana
imaykipis kanchu.
Qampaq ... wawasapa kayanki; paypis
wawasapash churisapash.
Chay kayan paypis ganawniyuq. Payqa
kayan vakayuq, ubihayuq. Lliw.
Qamñataq mana imayuqpis kankichu.
Chay wambraykita katrarunki mayurnikikama, wawqikikamaqa.
"Lichita mañakaramuy tiyuykipis,
swiruta', nin.
Ritamun wambrakunaqa wakhina
maqtilluyhina tamañukunaqa ritamun tiyun kaqta.
Chay niptinñash, nikurun, 'Hoooooo.
No hay suero'.
'Kay swiruypis allquypaqpis. Faltan',
nikurunshi subrinuntaqqa tiyunqa.
Chaypaqshi kutirun maman kaqta,
papanin kaqta.
'Papa, mama', nin wambrankunaqa.
Amur di swirukunapa kisillukunapash
kayan wambraqa
mana vakan kaptinqa. Chayshi nin.
Chaynam niruwan tiyay. 'Mamá', nin,
'Papá', nin.
'Aya', nin. 'No te quiso dar', nin
mamanqa, papan ninpis.
'Aya, entonces, hijo, yo me voy a ir.
Kay urquta witrayta witrayta rishaq', nin.
Ripukun payqa urquta maskakuq
vikuñachata wakchakuq wambrantam mikuchikunanpaq kashñita.
Chayñataqmi nin, qamqa ritamunki
urquta. Maskakuq wak vikuñachatam wakchakuq ritamunki.
Chaypaq Diosninchikkuna tinkurunki
qamqa. Tinkurunki Diosninchikwan. Chay nin,
Diosninchikqa, '¿Imatam ashinki, iha?'
nin Diosninchikqa.
Chaymi nin, 'Maskakuyani wakchatam
wakchakunaypaqmi.
'Wambraypaqmi. Lichipaq, karnipaq,
kisupaq wambray waqan', nin qamqa.
Willaykurunki Diosninchikmanqa lliwta.
Wambra willasuptiki imayna
kutirimusanta. 'Aa', chaypaq nin.
Chaypaq niptinñataq nin Diosninchik,
'Iha', nin,
'Qam pasaypaqtriki riranki
Diosninchikta tariq'.
Diosninchikqa nin, 'Iha', nin kaytam.
'Apanki pukatrakita, wamanripata'.
Allin wayta, ah, klavil waytachata.
Quyukushunki Diosninchik qamman.
Qamman quykushunki chaypa chaykuna.
Kuntintu kutiramunki istansyaykimanqa.
Warmikiman trayakurunki qamqa.
Kaytam: 'Quykuruwan Diosninchik',
nishpa.
Chaypaq kurralniykiqa kaynayá kayan –
kurralniyki, wasiyki.
'Kay huk ishkay kimsa tawa iskinanman
–
trayakushpaqa plantakuy,
pampakuykunki', nishunki Dioninchikqa.
'Pampakuykurunki chayman --
'tawa iskinanman. Chaypaqa kamaykim
ushtukuykunki.
'A las doce de la noche
likchariptikiqa, ubiha, vaka ayakuyashpa kurralnikipi'.
Diosninchik bindisyuninta quykushunki.
Chaypaq wak invidyusu wawqikiqa nin,
'¿Maypaqtaq suwamuranki?' nishpa. Tuta
tuta trayarun kamanpi puñukuyaqtaraq tarirun.
Payqa hatarirushañam rikaq.
Hatarirushañam rikaq animalninta --
vakan wawachayuq ubihan wawachayuq.
Llamanpis ayakuyan, kurral hunta
ayakuyan – ubiha, vaka wawayuq.
Manisirun. Chaytash nin kay invidyusu
wawqinqa, 'Suwakamuranki tuta', nishpa, nikurun chaynapi.
Chayshi nin, 'Ñuqaqa mana
suwakamunichu suwa niwanaykipaqqa imatataq rikarawanki', nin.
'Wambray lichipaq, kisupaq waqaptin
ñuqa rikurani urquta.
'Diosninchikwan ñuqa tinkurani', nin.
'Ay, ñuqapis rishaq intunsis', nin
invidyusu wawqinqa.
Achka achka ubihayuq kayashpa,
kayashpa.
Chaypaq pasaypaq chanchu sapatuta
pantalun chanchu pasaypaq lapi chuku pasaypaqshi ritamun paypis.
Ambisiyakuq ritamun. Kayashpachu kanan
chayta rinman.
Chayshi nin Diosninchikwan paypis
tinkurun. Chayshi nin Diosninchik, 'Ihu', nin.
'¿Imatam ashiyanki?' nin. 'Wakcha
wakchakuq vikuñawan
'Hapikuqmi hamurani ñuqa', nin.
'Wambrayta mikuchikunaypaq', nin.
'Wakchakunaypaq wambray uywananpaq',
nin. 'Aya ay, payqa yatrayanña'.
Chayshi nin, 'Manam imaypis kanchu',
nin.
Invidyusu wawqimanqa quykurun huk
pukatraki hatun millwahina waytam kayan ispisyal.
Chayta kayninman waytaykarachin
paytaqa.
Kayman huk hatunta huk uchukullata kay
lawmanqa hatunta uchukullata.
Waytaykarachin. Chaypaqa kutikamun
payqa.
Chaypaqqa kutimushpaqa kuntintutriki
kutimun.
'Ganawniykiqa achkam miranqa', nikurun
Diosninchik paytaqa.
Manañam miranñachu ganawninqa
paypaqa.
Ganawtapis lliwta diharun qamman;
diharushunki lliw lliw ganawta.
Hinaptin lliw istansyantinta
dihaykushunki qammanmi.
Ishkayllam chayta. . . ishkay
ishkaylla paykunaqa.
Chayñataqshi istansyan matray kara.
Chay matraymanñataq trayashpañataqshi,
nin, allqun kara, chapi allqu.
Chayshi istansyanman ashuykuyaptin
paytaqa hatirun. Añakuyan allqu.
Kaniyta puchukakuyan allquqa. Chaypa
kaniy puchukaptinqa payshi nin,
Payqa waqrayuqña hamukuyan. Aa,
lluwchu. Kabrahinam kayan lluwchu.
Chayñataqshi nin. Chayñataq
niptinñataqshi nin,
Wambra – uchu-uchuk wambra, kayna,
wambrachakunalla --
Allquqa añakuyan; kanikuyan alluqa.
Warminman nin,
Tiyaykuptinqa, allqush turiyakurun
paytaqa. Traqnikuyan allqu.
Chay allquchaqa traqniptinñataqshi,
nin wambra, 'Papa, mikuykushun ya', nin.
Papaninqa nin, 'Katrinta, uchunta
mikamushun, ¡niy!' nisa, 'Katrinta, uchunta
'mikama', nin. Wambrakunaqa
patryachiyta atipanchu.
Chaypaq ripukun paqwash – llapa wawan
tudu ripukun chay. Chay
qaqaman ripukun. Pasaypaq runapaq
kunvirtirun kabraman.
Vinawman. Qaqapa yachakun. Runa kayan
– sakukusa runa.
Kabra – qalaman, shapla – kabrahina –
kay kabrayhina sayaq. Trayamun, kutirun runa.
Waqrayuq wambrapis, waqrayuq.
Lumbakama trinakunaqa, lumbakama kakuyan.
Machukunaqa waqrayuq hamuykakuyan,
nin. Chay niptin nishpa, ripukun pasaypaq. '¡Chit!'
Chitchityakushpa rikullan kabrakunaqa.
Matraypaq lluqsirun pasaypaq. Paqwash
ripukun – vinawñaya urqupa kanan.
Vinawllañam mirakuyan,
waqrayuqkamaña. Aa, chayshi manash invidyusu kaytaq atipanchikmanchu.
Fiyush invidyusu kaytaqa. Chaynam.
Unayshi ichi kara. Chay ichi nin ...
tapukun mamanñataq
'¿Maytam mamayki rin?' 'Mama:qa rikun
yaku yakullakuqmi'.
'¿Maytaq chay yakuqa?' 'Qinchu
shuqurusa'.
'¿Maytaq chay qinchuqa?' 'Runtuqmi
rin'. '¿Maytaq chay runtuqa?'
'Qalam katrurusa'. '¿Maytaq chay
qalaqa?'
'Qala tullatam aparun'. '¿Maypaqtaq
chayta aparamura?' 'Uklluypam trurarayasa'.
'¿Maytaq chayqa rin?' 'Wak qullqa
tunanpam katruyan'.
Chayllam chay nishpash qala nira.
Ichita uchuk ichilla burlakura mamanta.
Chayllam. Ishkay ichilla parlara
mamanta tapukuptin
Kuntistara huk siñurata. Manam
intindichinchu may maman risantaqa.
Ishkay Wanka samakushqa huk matraypi
tarukapa kasanpi wama-wamaq karka kasa.
Chayshi Wankaqa nin, 'Aychacha
rikarinman kankananchikpaq'.
Hukninñataq, 'Achalláw. Wiksay
saksasacha puñuyman', nin.
Tutaña killapa sumaq sumaq
kaballiriya hamukuyasa pampata chipli-chiplishpa.
Yuraq kaballuqa yuraq vakata
arrastramusa.
Hatun yana lasuwan aysakusash hamusa
runaqa.
trayarachin Wankaman. Wankataqa nin.
'Ahora sí taytay, kanan éso sí'.
'Paysanu, manachu vakata rantiyta
munanki?'
'Ñakayachiwanmi. Qillakuyanim
aysayta', nin
'Ya, Taytay, rantishaq', qullqinta
kamaykun diyunaves.
Waktaqa diyunaves chay runaqa pasakun
kaballiriya.
Hinaptinshi chay vakataq awañurachin
Wankakunaqa.
Wakinnin wañuyachin, wakinninqa
kankayanña, huknin lliw na
Tukuy tuta qunakun Wankakunaqa.
Hinaptinqa chaypaq mikurarushpa
puñurusa. Intikama puñuruptin,
diripinti urayta hamuyasa runakunaqa
shukukusakuna.
Achka runa hamuyasa chayqa trayasa
rastruwan chay rastru hamusa arrastrasaqa.
Arrasatrasa hamusa. Chayshi chay
tapukun Wankataqa. Wankaqa nin,
'Manam imapis, pipis trayamurachu',
nin. 'trayamun', nin. 'Pasaypaq ... rastruqa pasanchu'.
Chayshi Wanka, '¡Hakuña, taytay!
¡Hakuña!' Hinashpa,
'Pakananpaq chay aychata. Pakananpaq
maskaptinqa'.
Runapa umallan, trakillan kayashqa.
Wankaqa,
'¡Runamasinchikta mikurunchik!' chay
Wankaqa ninakun.
'¡Runamasinchikta mikurunchik, wawqi!'
nin. Nada.
Chayshi, 'Chay runakunaqa', nin,
'familiyaytam'.
'Mana bilakuranichu. Puñukunaykamam
chinkarun. Hatarishpa hamurusa.
'¿Manachu qawarqanki?' nishpa tapukun
Wankataqa. Wankaqa, 'Manam qawarqanichu', nin.
Chayshi qipita naptinqa diyunavesña
runapa [inaudible]
Yangañash aqtunpis imapis Wankaqa
runamasinta mikurusa.
Sumaq sumaq kwivuchayuq chay iglisyaqa
karqa.
¿Turupis manachu kakuyan pirqapa?
Sumaq sumaq.
Figura alli-allin nam waqarasapa.
Chayshi ukupa iglisyapa ukunpa turu puñura.
Chayshi iglisya ukupaq turu lluqsishpa
wañupa riq.
Nan karritirranta Quñariman iskinaman
Quñaripaqqa wichayta urqunta riq.
Kanan hanay Verde Minasman natam
qullqita wanushpa. Chayshi qipanta
huk machu sigisa. Chayshi kustalwan
chay wanunta hutushpa risa chay qullqita.
Hinaptinshi Verde Minasman trayashpa
turuqa chinkarun chay ukuman.
Utrku kayan ninshi ima chayman
ushturun turuqa. Disaparisirun.
Alli-alli riku chay Viñaqpa. Chay
iglisya qipanpish
hatu-hatun kayhina botiha pampararqa.
Unay runaqa riki alli-alli kaqniyuq.
Allin natrik puro dolar orollatatri
maneharun hukchu kanan ñuqanchikhinaqa.
Kanan manamiki chaytaqa
riqsinchikñachu
Unay runapaqa puru uru karqa nanpis
Asta achanpis, asta barritanpis ima
pikunpis puru uru asiru.
Kananqa manamik chayqa – intirivaraw
yanga kuwalkiyer fiyru dulsiñam kan
Kaballukunaqa lluqsimun iglisyapaq.
Hatu-hatun yuraq kaballu lluqsimuq hinashpash fiyu-fiyu nina ñawi.
Qawamuq urayta kayhinaraq.
Huk ves fiystaman riqta pashñakunata
kallenpa qatiramusa
Kandilariyapatr hina. Kandilariyapachu
bintisinkupachu. Qatiramusa kallintash.
Qipanta kurrikayamuptin yangam
pashñakuna qaparishpa
huk wasita kitrarishpa pawaykurun.
Hinaptinshi, '¡Shallak!
'¡Shallak!' Pasaramun kay Antalalan
iskinaman yuraq kaballo.
Fiyu-fiyu nina ñawi, hatu-hatun
animal nishpa.
Qullqi kara. Kay runakuna ...
santupaqa karqa.
Lliw santupa kapanpis kayqa puru
chapiyaw
Puro brillante no más. Hinaptinshi
chaykunapis kanan manam kanchu mitataqa. Rantikuruntri.
Imanaruntri. Manam kanñachu rupankuna
nintaq. '¡Kantidad!
Ishkay bayulshi karqa. Tudu chapiyaw
puru urutriki santupa kapan.
Dispuys, santupa karqa kurunachankuna.
Parnintin kambiyakunanpaq. Puru
asiraw. Urum kay kurunachan i
hapikusa rinanpaqpis puru
blanku karqa. Baldichanpis puru uru.
Chay ukuchanpa palumachanpis riq.
Virhinpa chay kanan manam chay kanchu
nintaq.
Iglisya tunisanpaq manañam
trayaniñachu ñuqa.
Más antes ripaq ripaqmi kani
misakunaman prusisyunkunaman riqmi karqani.
Kanan manaña trayaniñachu.
¿Imapaqña trayasqaq? Manaña santu ni imapis.
Imapis kaptin. Prusisyun kanchu.
Fiystapis. Riniñachu.
Chaymi kullarchankunapis. Unay antigwu
puru piydram kaq santupa.
Kuyaychallapaq kaq llapan surtihankuna
aritinkuna. Todo oro, pues. Ahora no hay de éso.
Chayhina karqa napaq animal
Purirqa nin. Chayllatam yatrani.
Mastaqa yatranichu.
Unayshi kara huk asnu. Chay asnuqa ya
también.
Huk runañataqshi kara. Suganta
hitakurura.
Suganta hitakuruptinñataqshi asnuta
tapuykun.
Asnuqa nin, 'Manam. Ñuqa tarisisayki
sugaykitaqa – putriru alfata quykamay', nin runataqa.
Hinaptinñataq ya tardillam
trayarachimushaq sugaykita nin asnuqa.
'Ya', nin. Putriru alfalfata quykun.
Asnuqa mikuyan chayta. Mikushpaqa
Ishkay atuq sugantin trayararun.
Ishkay atuq sugantin trayarushpa intunsis nin,
'Kaypa asnuqa wañurusa. Kananqa
aysashun kay sugawan', nishpa ishkaynin aysapa:kun sanqaman.
Entonses asnu allallata atuq watakun
kunkapaq trakipaq sugawan watarun.
Hinashpash asnuta aysayan. Intunsis
asnuqa kayna alchaparikun.
Hatarinanpaqña. Intunsis ancharayan
aysayan sanqamanshi.
Asnuqa hatarishpash ripukun chay
runapa wasinman.
Chay runapa wasinman, 'Ñuqaqa
niraykim kuyayan niraykim'.
Qam nimaranki. 'Tikshirachush,
kuyurayanchush', nirayki.
'Chiri ñam, wañusa ñam, niramanki'
nishpash kuriyan.
''¡Trakikita plantay, kumpadri!
¡Rishun hinalla. '¡Trakikita plantay!'
Hinashpash asnu kurriyan runapa
wasinman. Hinashpash
Chay runapa wasinman trayarachin.
'Kaypa sugayki kayan,
'Intrigaykusayki'. Atuqtaqa aysarun.
Wañusataña trayarachin chay runa
kaqman. Intrigachikun suganta.
Ése es todo. Puchukarunña. Chayllash
unay kwintuta willakura papani:.
Unayshi kay Vinacpa kashqa huk runa.
Kurapa impliyadum – Lluqi Maki.
Chayshi sapa tardi kampanata ripikakuq.
Aburrikurun sakristanqa wamaq wamaq
kampanata suynachiptin.
'Chaytaqa mancharachimushaq, karahu,
ñuqaqa
nishpa rin tardiqa kapakarushpa
kamanta kapakurushpa.
Siqarun kampanaman altuman. Hinashpa
chaypa turripa suyan. Trayarun Lluqi Makiqa.
trayaruptinqa altupa karahu almaqa
suyayasa. 'Alma karahu
¡Bahamuy!' nin. '¡Bahamuy, karahu!'
nin. Nada.
Hinashpa siqashpaqa chuqaykaramun
ukuta almataqa.
Almaqa wañunankama pampaman saqarun.
Saqaptinqa kampanata ripikarun.
Kampanata ripikaykushpaqa bahamun.
'¿Imatr chay alma kasa? Qawaykushaq',
nishpa kamawan ayllurayaqta.
Kamata [kitrasa]. Qawaykuptinqa
sakristan wañurusa.
Sakristanta wañurachisa. Hinaptinshi
kusinirun: 'Chay karqa Lluqi Makiqa'.
Yayayman trayarun. 'Yayay', nin,
'Sacristantam wañupakuruni', nin.
'Kamawan ayllukuykushpam turripa
suyaruwan', nin.
'Chaytam wañupakuruni', nin. 'Kanan
prisutr rinki'.
'Kay qullqita qushqayki. ¡Ripukuy
maytapis!' nin.
Qullqita quykuptin, ripukun, pasakun.
'¡Karu karu llaqtata rikuy!' nin.
Riyasanpiqa trayarun pwintiman.
Pwintikama trayaruptin huk mamakucha
traqnarayasa pwintipa.
'¿Imapaqtaq traqnarayanki?' nin. 'Kay
llaqtapaqa kundinawmi lliw lliw runata puchukayan', nin.
'Mana manam runa kanchu. Chaymi
ñuqata mikunanpaq kutimushpa traqnaruwan', nin.
'Katraykurusayki ñuqaqa.
¡Qawaykachiway chay kundinawpa wasinta!' nin.
Katraykurun mamakutaqa. Katraykuruptin
mamakuchaqa pusharqash chay kundinawpa wasinman.
trayarachin. 'Kaymi wasin', nishpa
kitrarun imaynapis.
Yaykurun Lluqi Makiqa trayamun
wasiman.
Wasiqa kakuyasa tiynda. Imapis hunta
kakuyasa. Bilapis yanqaña.
Chaypaq tutaykurun. Tutaykuruptin
bilata prindirun.
Bilanta prindiruptin kayan diripinti –
¡bum! – altupaq saqaykaramun pidasus
Huk pidasulla ultimuqa umallan
faltakuyan.
Uman saqaykaramu[ptin] pawashpaqa
hapin diyunavis Lluqi Makitaqa.
Lluqi Makiqa ña hatu hatun
chaflinkuna listakusaña suyarayan
Chafliwan pikarun yapa hapin yapa
pikarun yapa hapin yapa pikarun.
Piliyakuyan tukuy tuta. 'Bila
puchukaptinqa, ¡bilata kambiyaykuy!' nintaqshi.
Manisiqta nin, 'Qammi salvasyunniy
kanki. Kimsa tutam piliyashun', nin
'trayarushaq kanan tarde. Qamqa listu
suyawanki', nin.
nishpash pasakun. Kampanata maskaq
ripun. Hinaptin kampanata ripikurun Lluqi Makiqa.
Tardiqa yapa listu suyarun. Yapataqshi
trayarun.
Chaypipis piliyan medya
nuchikamallaña chayqa. Chaypaq pasakun.
'Suyawanki chaynam paqarin', nishpa.
Qayantintaqqa trayarun chayhinata.
trayaruptin nisa ya nin, 'Killawan
chay ratullaña piliyayku[shun]'. Ratullaña piliyaykurun.
Hinaptinshi, 'Kanan kaypim intiyru
kayan', nishpaqa qawaykachin.
'Kay pampapa ukunpa pamparayan
qullqiy', nin. 'Intiyru', nin.
'Kaywan pampachiwanki', nin. 'Qampaqmi
qali qali imaypis kidanqa', nin.
'Kimsa puntraw, kimsa tutam
bilawanki', nin.
Kay runakunapis huntaramunña lliw
Midya nuchi chutakurun kikillan
wañurun.
Wañurun. Hinashpa bilapakun lliw lliw
kimsa tuta, kimsa puntraw. Hinashpa
pampachin.
Kidarun Lluqi Makiqa chaypa riku chay
lliw lliw chay kundinawpa irinsiyanwan.
Chayllam. Chay kwintu puchukarun.
Unayshi kumadrinwan kumpadrin
tupakururqa. Kumadrinwan puñukurun.
Hinaptinshi surtihanta qunakurun.
Kumpadrinwan kumadrinwan palabrata qunakushtin aritintawan.
Hinashpash rumi qipanman wanka
diyabluqa pakarusa.
Hinaptin ishkay warmiqa yatrakushqa.
Chay huknin warmimanqa alkansayan.
Chay runaqa chay wankaqa kutikurqa
llaqtanta.
Kutikushpa wanka diyabluqa
wañukurqatriki.
Wañukuptinqa chay rumi qipanpa
aritiwan chay surtihan chayqa pamparayan.
'Kutimushaq', nishpa chay pindihuqa
manam warminman trayachinchu.
Ariyá, warmiyuq. Hinashpash
Chay huknin warmiman yatrasan warmiman
alkansayan – kurriy kurriy.
Alkansaptin, '¡Suyaykullaway!
¡Salvaykuway!' nishpa.
Shallak shallak shallak shallak
hina rikuyan kadinan aysakushpa.
Allí está. Wañukuptinshi hamuyan
qariqa.
Ariyá. Hinaptinshi, '¡Suyaykuway!
¡Salvaykuway!' nishpa.
'Suyaway' niptinqa, piyur rikuyan
warmiqa rikuyan.
Mmmhhhmmm.
Shallak, shallak, shallak, shallak
, qipanta rikuyan.
'Hapiruwanqa', nishpa, piyur chay
yatraqmasinqa ayqikuyan. Hinaptinqa
karupaña kayaptinqa allquñataq
hamusa.
Chay allqucha trupachanta aywishpa
aywishpa aywishpa alkansaykurun chay runamanqa.
Muskipashpa, muskipashpa. Hinaptinqa
chay naman trayan chay rumi qipanman.
Shallak shallak
hina suynaptinshi warmiqa ayqiyan.
Intunsis, 'Kawsayantri wak runaqa.
¿Imaynataq qayawanmanqa?' nishpaqa sayan.
Sayayaptinqa, allqu alkansaruptin,
wallupashpa, wallupashpa, riyan, riyan.
Chaypash paqarinnin madrawtaña
'¿Kaspiwan imatataq pamparqa? ¿Imataq
kanman?' nishpaqa [aspiyan] kaspiwan warmiqa.
Hinaptinshi surtihanshi kasa
sarsillanshi kasa.
Chaypaqqa ni mas kutikamunñachu
wankaqa. Chay salvananpaqtriki.
Muskikushpa muskikushpa allquqa.
Allqun chay rumiman ashuykukushpa ...
Ashuykuptinqa paypis muyurun.
Hinaptinqayá
Paqarinnintaq tarirun. Chayna
nutisyata uyarikurani kwintuta.
Fiyum chaypaqshi kumpadrinchikwan
Imas pirdunanakunchik
palabranakunchikchu fiyu.
Kumpadritaqa ruwakunchik. Pasaypaq
rispitu kananchikpaq.
Chaypaqshi hina sigiptinqa. Imapis mas
piyurtri kanchikman karqa.
U mikuruwanchikmanpis karqa kundinaw
kashpaqa.
Shallak shallak shallak shallak
rikuyan qipanta
Chaynatam uyarikurqani uniku wañuq
taytachaymi chaytaqa ñuqakunaman willawarqa.
Unayqa wankamik nigusyuwan purikullaq.
Ah, matrkantawan uchichanta
priparaykushpa.
Chay chankakaqa kanan biskuchu
niraqkunatam hatun pakiti pakitita apamuq.
Chayna qipikusam Wankakuna purira.
Kanan riqsinchikchu Wankataqa.
Yangaña. Uniku chayllam isturyay mas
manam kanchu.
Wañuq taytachay Marianum ñuqamanqa
willawarqa. Kalluwan qipikusash hamurqa
Belkapaq wañuq taytachayqa. Chaymi
chayta namurqa willakurqa.
Wanka kumadrinta karahu lluqarqa
hinashpa qarqariya purirqa karahu nishpam rimaq.
Mana pampashpa hukchuyá piru kikin
warmitatr vivuta imatapis ruwanman karqa.
Maypapis vivutatr lugrarunman karqa.
'Surtihatawan, sarsilluta, imayna
kashaq?' nishpayá qunchik kumpadrinchikman.
Aha, 'Kutimushaqtri', niratriki. Ni
kutikamunchu ñañataqtriki.
¿Ima unquytri paytapis hapin? Hinaptin
ni kutikamullanñachu.
Paqwash. Chay vidaqa huktatr kakuyan.
Wak Añimarka aparushunki ya. Kaypa
kayan Añimarka inkantuhina ya kay Añimarka.
Rikarirunqa huk huvin. Hinashpa,
'¡Haku!' nishunki. 'Kinraypa pushashunki'.
Qam rinki hinaptinqa qaqaman
tiyarachishunki.
Chayllapa chinkarunki. Shuqurushunki.
Aya. As. Chaynallaña ya.
Chayqa tuta ya puntrawqa manam imapis
kanchu. Tuta puriptiki ya chunyaq puriptiki.
Unayqa Awkichanka inkantakurashá wak
altupa yantaman riptiki.
Huk rumi kayan warmihina chaypish
inkantara unay unay. Unay tiympu
Warmikunata karrukunatash inkantara
wak Awkichankapish.
Unaytrik. Kananqa ya kanñachu imapis.
Ya manam kanñachu. Unayqa alli
kanchu. Iksistira, ¿manachu? unayqa nin.
Kundinawkuna purira kadinakusa nin
unayqa.
Kananqa imapis kanñachu. Hawkañam
yachakapa:kuya. Manañam.
Manachu unayqa manachu. Trapuhinash
furmakuq kundinawkuna.
Aysaparuptikiq tutaq hamura. Hinashpa,
'¿Imapaq aysapamaranki? Ñuqa hawka
puñukupti:', nishpash. Manchachiman.
Unayqa chayna. Kananqa imapis kanchu.
Qalqachakuna unayqa puriq.
Unayqa piru unay ya chayqa
viyhukunatrik.
Wambra. Hinashpa mushuq mushuqlla
trapu usuyasa.
Traputaqa aparikushpa pasakun. 'Kay
traputa apakushaq', nishpa.
Hinapinqa wambraqa ishkay kabrata
michiyaq. '¡Ñuqamanpis qachamay!' nin.
Qachan traputaqa – uyanchu
qachachikuyta traputa.
Hinaptin wasipiña rumiwan takaptinpis
uyanchu. 'Wasipiña
tihirawan narushun. Kuchillawanpis
kuchurushpanchik partinakushun'.
Qipirikushpa rin nataqa traputaqa.
Tardiña wambrqa pukllasanpa
tutaykarachin hatimun kabratam. Hinaptinqa kabrata qatimuptinqa.
trapuqa qipinpaqa kuyurirun.
Hinaptinqa, fwirtitaña kuyurirun wambrahina.
¿Imataq kayan? Yataykuptinqa imapis
kanchu.
Baharachin wakhinata. Yapataq kuyurun
wakhinata baharachin.
Baharachishpa qawayaptinqa imapis
kanchu
Hinaptin trayarun wasinman mikurarin.
Hinashpaqa paqarinña tutaykurunña. Hinashpaqa
Qipintinta lliw ... trapuntaqa
llikllanpa qipikushpa wakhina wasinkunaman hinaykun
tutaqa imapaqmi kuyurichiwaranki
nishpa kundinaw kasa chayqa apakun
Wambrata mikurun. Runapa achka runa
trawpin surqurun.
Hapishpa pasachin qaparikatraq.
Unayqa. Chaynam chay kwintu.
Wak wasikunamanshi yaykurun
kundinawqa.
Nishpa witrqakararin kundinaw
[undecipherable]. Witrqakuruptinqa.
wakhina wasi utrkunta altukunapash
shayllan shayllan
tullulla[n?] qutukayan.
Tullutaqa waqtayan achawan, pikuwan.
Hinaptin pisakayan kayna chayqa kundinaw kasa.
Runata mikuyan. Unayqa manam manash
Diosta yuyarikurachu
Mana risakurachu. Mana Diosta
qayakurachu.
Chay iksistira mana Diosniyuq. Yatrara
mana Diosniyuq.
Mana risakuyta yatrarachu. Dimuniyu,
Dimuniyu, Satanaswan yatrara.
Unay runakunaqa manam risakuyta
yatraqchu – ni imatapis yatrarachu pasaypaq.
Nahina yanga wiñayta wiñaykuqlla
kara muntihina.
Kananqa risakuyta imas yatrayanchik.
Kananqa pirsinakullatapis.
Chaynamik runa huk siñura wañukun.
Vakata qatiyaptin puchka[shpa?]
puchkawan kayna puchka [shpa?] puchkawan riyanshi.
Hinashpa turutaqa sikipaq kayna puchka
puchka tulluwan tuksikurun.
Apuraw mikuyankama turuqa kayna
tuksirikusa.
¡Wan! Saytaruptinqa warmi saqakuykun.
Wañukun. Wañukuptinqa warmi
wañukun. Wañukuptinqa
'Wañukun Doña Ivorsia'. 'Doña
Ivorsia wañukun', nin.
Kabrata altunpi michira. Wak Doña
Bernardapa kabranmiki rumita katraykurun. Kananqa
Tiya na: Qaranpis manañam
tarikunqachu. 'Kananqa ahora sí kananqa vidanwan wak'.
Wañuq runalla hukvidata llakikuyan.
'Kananqa presutriki ñuqaqa rikushaq. Imanashaq?'
'Kabrata qaqaman imapaq qarquranki?'
nishpa. 'Kabraqa ni rumita katraykusachu'.
[undecipherable]
trayaramun hwis kanan Don Guillermo,
Don Jose Quispe
trayararimun hwisqa. Hinashpa
vistigayta qallakuykun. '¿May[taq?] chay rumi kabra katraykurusa?'
Hinashpa vistigayan waknin kaynata
gwardya Tubarkuna vistigayan. Hinashpaqa
Vistigashpaqa pasakun – vistigaq lliw
gwardyantin hwisnintin lliw.
Turu saytaptin sillun siqaykurusa.
Chay yatallanpa rumi hapirusa hinashpa
wañukun.
Paqarintaqa chay tardiqa siqarachimun
ayataqa San Lorenzoman.
Ni puñupa:kunchu na bila kapa:kun
hunta hunta kapa:kunña.
Altu altusniyuq wasin kara. Uchuk
wasillam kayan altusniyuq kara. Taqlan
Taqlanmá. Chay altuspiqa
taqlachakuyan.
Taqlachakuptinqa, '¿Imanarunmi? Wak
runa. ¿Imanayantaq wak warmiqa? ¿Imam kayan?'
Hinashpaqa kanan wañuq ... kanan Don
Pedro [Paucar?] ishkaynin altuman siqararin.
Manam imapis kanchu. Bahararimun.
Divwilta taqtaqlan taqlan niyan.
Hinaptinqa divwiltataq altuta siqarun.
Divwilta atuta siqaptin
vwiltataq baharamun. Taqlachakuyan
kada ratu. Hinaptinqa tiyapa:kuya hinaptinqa
Aya. Waqayta qallakun 'ooohh oooooh
ooohhhh ooh oooh', nin niptinqa
'¿Imataq chayqa kayan?' nishpa wañuq
Doloresllaqa pawan.
Pawaptinqa Don Alejandrokuna pawan.
'Imapis kanchu', wañuq Tiofilollaqa
nin, 'Siñura:mik'.
Chayqa waqayan, '¿Imataq kanmanqa?'
'Siñura:mik chayqa'.
Niptinqa pawapa:kun [undecipherable]
qawaptinqa.
Kanchu imapis. Hinaptin kutikaramunqa
altupaq.
Divwiltataq taqlachakuyan. Manisirun
chaynalla. Manisirun.
Hinaptin madrugawqa chaynalla lliw
kaytaña pasachikamun pampananpaq. Hinashpa pampasanpaq kutiramun.
Maskaptin sirtumpa chay qullqipaq
penasa.
Ah, kundinakurunmantri kara qullqi
chay kasa.
Qullqi tariruptin uchuchuk sinsillulla
qullqi kasa. Chay tariruptin chay chinkarun.
Kanñachu imapis. Siyrtum chayqa.
Siyrtum chayqa – kundinakun qullqipaqqa.
Unayshi karqa huk maqta.
Huk maqta huk pubripa wawanwan
tinkururqa.
Chayshi manam munarqachu chay
pashñataqa.
Hinaptinñataqshi utrkullapa
pashñataqa uywakurqa.
Chay utrkullapaña
uywakuptinñataqshi, chay maqtaqa pashñata aparqa mikunanta.
Tutalla tardilla mikunan subraptin
apakurqa.
Chayñataqshi chay matraypa kayaptinqa
kada tutash mikunan chinkayaq wasinpa.
Chinkaptinqa kanan tutaqa '¡Manam
iskapanqachu wañurachishaqmi!
'¿Piraq chay mikunayta suwayawan.
¡Kanan tutam suyarushaq achawan!' dijo, dicen.
De alla dice wañurachin achawan.
Kaypa quykurun.
Churinta. Churinta. Churinta.
Churintash. Wañurachin achawan.
Qawaykuptinqa churin kayashqa
madrugaw.
'¿Imayna? ¿Pitaq churiyta kayhina
wañurachin?' nin nishpa.
Maman taytan waqakun wama-wamaqta.
Pampakurun chayshi. Matraymanqa chay
wañusan tardiqa.
Katawan qipikusash trayarun.
Mikunan qipikushqa. Mikunan qipikusa
trayaruptinñataqshi,
manachush payhinañachu. '¿Imapaqtaq
wak yawar yawar kayan?' diciendo dice qawapaykun.
Qawapaykuptinñataqshi allquchan karqa
yuraq chapucha.
Chayshi nin, 'Kundinadawñam wakqa
kayan. Manañam chay maqtañachu'.
'Mikurushunki wak kundinawqa', dijo,
dicen.
Chayshi mikurunan kayaptinqa nin,
'Ripukuytam munarqanchik.
''¡Haku!' niwarqankimiki. Kananmik,
¡ripukushun ishkayninchik!' dijo, dicen. '¡Ishkayninchik ripukushun!
'Mana pipis qawawananchikpaq
pasakushun ishkayninchik', dijo, dicen. Chayshi pasakun.
Achka achka kayna kullarnin karqa
qullqintin riptin. '¡Chay kullarnikitaqa surquruy!
'Manam chay kullartaqa munanichu
qawaytapis lamita kaminupaqa',
Kullarninkunata surqurachin.
Chay chapuchataqa rimariptinqa
wañurachin chay chapuchataqa.
Chayshi ripukun. Karu karutaña
ripukun.
trayarun pantiyunman – ivanhilya
kaqman trayarun.
Chayshi nin, '¿Imapaqmi wak
kundinawwan puriyanki?'
'Wakqa kanan mikurushunkim'.
Pantiyun qipanman pusharun. Hinashpa
chaypash mikurun. Chay pashñatash mikurun chay maqta.
Ishkay maqtanshi karqa pashñapa.
Ishkayshi karqa maqtan chay pashñapa.
Chayñataqshi trayaruptin,
'qqashh-qqashh' niyashqash kunkan. Hinaptinshi,
'Karahuta-qa imanaruntaq?' diciendo
qawaykurun.
Qawaykushpaqa, huk utrpata hapikushpa
kay kunkanman pasaykurun.
Ya decían chayñataqshi, mayupaqa,
'Aaqayyyyy. ¡Wak pishqunta qaway!' dijo.
Pashñash nin, '¡Pishqunta qaway! ¿Wak
maytataq? ¿Dónde es, carajo?' dijo, dicen.
Umantaqa katraykurunshi ....
chayarapish watakarusa chukchan de allí dice cuando soltó
ripunshari umanqa kunkanman.
trayashpaqa – ¡pun! – laqakaruyta
munan. Ni laqakanchu. Vwilta laqakanchu.
Hinaptinñataqshi kutirishpaqa chay
maqtapa kayninman laqakarun umanta
chay pashñapa uman laqakarun
kayninman. Aa, Viñaqpash.
Qarwa qala rikarirqa pantiyunpa.
Pantiyunpash rikarirqa qarwa qala.
Qarwa allqu.
Qala chichi chaypaqñataqshi. Chay
qala chichitaqa
maman taytan suyarushqa wasinpa.
Chayshi riyndaswan waqtakuyan chay
qala chichitaqa.
Chayshi willakurun 'Piñiymi pakarayan
wasiypa wak ichuychupa'.
'¡Chayta surquruy!' nishpash
willakurun. Chayshi chay piñinta surquruptinqa
manañash chay qarwa qalaqa
karqañachu.
Manañash kundinaw karqachu.
Chinkarurqañash,
chay piñinta tariruptin. Piñinpaqshi
chay kundinawkurushqa.
Krusnintinshi midyu midyu
qullqintinshi karqa chay piñin pakarayarqa.
Chayllam. Chay hukshi karqa pashña.
Pashñash karqa ubihawan. Urqupash
pashña karqa María sutiyuq.
Ubihawan yatrakurqa. Chayshi tutaq
waqayashqa
'Marita, Marita, ¡palabrayta ya
kutichiway!'
'¡Palabrayta kutichiway!' nishpash.
'Palabraypaqmi
kanan huras Dios Taytanchik
qarqumuwan', ninshi.
Hinaptinñataqshi, qarquramushqa.
Urunguyhiñallash lluqsiramusa
kahunpaq. Hatun kahapaqshi. Como urunguysitu.
Chay urunguysitu lluqsiramushqa chay
kahapaq.
Hinaptinñataqshi kundinawkurushpa
chay pashña kaqta trayaramun tuta.
Chayshi nin, '¡Palabrayta kutichiway,
Marita! Palabratamik qunakurqanchik
'mana wañukushpapis mana
dihanakunanchikpaq', ninshi.
Hinaptiñataqshi pasarun pashñaqa.
Tenía perrito colorado allquchanshi karqa puka allqucha.
Hinashpash, '¡Ripukushun! ¡Haku!
'Wak kundinawqa mikurushunkim nin
pasachikun pashñataqa
Chayshi hatun alisush wiñayashqa.
Chay alisumanshi siqarachin chay pashñata.
Hinaptinshi chay kondinawqa manam
ñawin qawayta munanchu altuman ushachinchu.
Hinaptiñataqshi, 'Peloyta
yupaykushpaqa wak dweñotaqa mikukurunki ...
'¡Piru kanan tuta yuparuy peloyta!
¡Yuparuy!' ninshi chay. Hinaptiñataqshi,
piluntaqa yupayanshari wak chapupaqta.
Ushachinchu yupayta.
Las tris di la mañanataqa kantarunshi
gallu. Gallu qaparirun. Hinaptiñaqataqshi,
'Kananqa qamwan ñuqam. Qarqumuwan
Dios Taytanchikmi.
'Palabraytam kutichiwanki. Kananmi
kaypi ñuqatam pampawanki', nishpash.
Chay kundinaw chutakarun chay pampapa,
chay plantapi yatanpa.
Hinaptiñataqshi mamanta taytanta
qayachin.
'Kayhinam wawayki kay yataypa wañukun
purikushqaypa', nin.
Hinaptiñataqshi maman taytan nin,
'¿Imaynamañataq wawayqa kuyashurqankiqa.
'Wañukuptin pampakurqani'.
'Hinaptinñataq kahunpaq ¿imaynataq chay wawayqa lluqsiramurqa urunguyhina?'
Wama-wamaqtatr kuyashurqanki. Kanan
... imay ... kanan kaypamiki kayan.
'palabranta kutikachiptiki. Kanan
qamwan ñuqam pamparishun wawayta',
nispash apakun pantiyunman.
Chaypañataqshi pantiyunpa pamparuptin,
chay kahunta qawaykuptinqa mana
kashqachu.
Abihahina, gusanuchahina, uchuk
utrkullantash kwirpu i alma lluqsirushqa.
Allquñataq kasa allqupis maqta
maqtaqa.
Pashñaqa quykurusa chumpita mushuqta
watakurusa wiqawninman.
Chay watakuruptinqa diripinti puntraw
riptinqa allquqa watarayasa wiqawninpa chumpiwan.
'¿Allquman chumpiytaqa quykuran
imapaq?' nin.
Miyntras tantuqa chay allqu ingañasa
pashñataqa.
'Tuta trayaruptinqa chumpiytaq
allquchush watarusa. ¿Imapaqtaq chumpiyta allquman quykuranki?'
'Allquchu manam. Chayqa ñuqam
karqani. Icha allqum kanki', nin.
'Ñuqam karqani. Ñuqa maqtam', nin.
Chaypaqña kwintuta qukurun. Allqu chayqa kasa.
Ukuchataqshi kasa. Pashñamanshi chay
uqikama tirnuyuq ishkay trayasa.
'Hamunki paqarin papa allananchikpaq',
nin.
Riptinqa kanchu, naq hukpa ukuchalla
kurrikatrayasa.
Tutaykuptinqa shulikama papata
trayarachin.
'¿Imaynataq shulikama papataqa
apamuwarqanki?' nin.
'Chaynallaya papay lluqsiyan', nin.
Puntrawñataq por saber rin. Kanchu.
'Papata allashaq. Hamunki.
Watyakunanchikpaq'. Kanchu.
Ukuchalla kurikatrayan surku surkupa.
Tardiqa yapa shulikama papan apakusa
trayarun.
Ukuchallash kurrikatrayasa. 'Ñuqam
karqani qawawarqankichu', nintaq chaypis.
Maqta chayqa kasa. Chay ukucha kasa
maqtatukushpa
Chaykuna ingañaq unayqa. Kanan chayqa
kanñachu.
Asnuñataq wañurusa . . . Asnu
wañuruptinqa, nas dispuys
Liyon mikusa. Tuqapaykun. '¿Wañusachu
kayan?' nishpa.
Hinaptin, wañusa kayasa kay liyakurun
na lasuwan asnumanqa mikunanpaq.
Intunsis liyakuruptinqa qaaachin
qaaachin [ayqi-?]kuykun.
Pubri atuq pubri liyunta wañuqpaq
[arrastra?]run nañachu.
Wak wañuq wañurun. Por saber asnuqa
narqa wañuqtukurun.
Kawsarishpashiki ... piyur atuqta
wañurachin. Chaykunallam chay kwintu.
Unayshi kara shipash. Antaylumata
maskakushpa rira.
Hinashpañataq antaylumata
tarirushpaqa pallakuyara. Hinaptinshi,
trayarun huvin. Huvin trayaruptinshi
nin, '¿Imatam maskakuyanki?'
'Maskakuya: antaylumata'.
'A ver, ñawiki[ta] chipuykuy
qipirusayki altu antaylumaman'.
Antaylumamanqa qipichikurun.
Hinaptinshi qaqapa rikarirun.
Qaqapi rikariruptinñataqshi
Qaqapaq lluqsiyta atipanchu. Qayakun,
'¿Imaynataq kanan lluqsishaq?'
kundur pasan. 'Kundur, ¡Qipillay!
¡Qipimay!'
'Turutam pagasayki', nin. 'Manam.
Manam turutaqa muna:chu'.
Huk kundur pasan.
Hinaptinña huk atrqay pasan, ismu
atrqay. '¡Qipiramallay!'
'¡Bahayta munaya:!' qayakatrakun.
'Manam tiymp kanchu'.
Pasarun. Huk atrqay pasan igwalitu.
Hinaptinshi huk atrqay. 'Huk turutam
pagasayki'.
Hinaptinqa atray kundur qipirun.
Qipiruptinqa hinashpaqa chay kundurqa
qipiptin huk turuta pagaykun.
Mikukunshi kundurqa. Chayllam kwintu
ya.
Huk fichash kasa huk pashña.
Purisa munti muntipa. Munti muntipaqa
antaylumatash maskasa.
Antaylumata maskayaptinshi
huk huvin trayarun yana tirnuyuq yuraq
mohandayuq.
Hinashpasha, '¿Imata maskanki?' nin.
'Ñuqa qipirusayki antaylumaman', nin.
'Ach-achkam antayluma kayan', dijo.
'Pero ñawikitam witrqaykunki,
chipukunkim', dijo, dicen. Así cerró.
Chayna chipuruptinqa qipirusa
matrayman,
altu qaqa matrayman. Chaypash uywasa
Kundur pashñata hinashpash chaypa
wawarachisa.
Wawarachisa. Hinashpa, unayña
yatrasa. Wambran pañalnin taqsakun[anpaq]
Mayuman katraykamun watuchawan
mayupish. Kulumpiyashpa bahamun.
Taqsakun sikyata. Sikyapash wambran
pañalninta taqsakuyan pashñaqa.
Papaninqa kidarun churinwan.
Hinaptinshi taqsakuyuptinqa trayarusa
sapu.
Sapuqa chayshi kunsihaykurusa
chikapaq, 'Upam pashña. ¡Diharuy! ¡Mamayki[pa] kaq[ta] rikuy!' nisa.
Hinaptinqa na pashñaqa ripusa
sapuñataq kidarusa taqsakushpa.
Altupaq kundur qayamun,
'¡Apuramuchkay! ¡Apuramuchkay! ihun waqaptin.
Chishikay nash taqsakuyan sapuqa.
'¡Ñam tukuchkaniña!'
¡Puk,
puk, puk!
'¡Ñam tukuchkaniña!'
¡Puk, puk, puk!
Sikisapa sapu.
Ya no estaba chica y, aso macho, hasta
ahora
'¿Imatañataq ruwayan? A ver,
qawamushaq'. Vino.
No hay chica. Sapullaña. Tukuy
utrkuman –
¡Kurr-kurr-kurr!
– chinkakun.
Hinaptinshi kutirun kundur kanan
matrayman, utrkuman. Rabyawan, mikurun churinta.
Mikurun. Hinashpash, 'Aa, sí, karahu,
¿maypapis tariramushaqmi kananqa?'
nishpa, maskaq rin – kimsa, tawa
puntrawninta. Hinashpash, tarirun wasinpa.
Chikaqa, yakuta timpurachisa – achka
yaku.
Hatun kayna lataman yakutaqa
prepararun timpusata.
Hinashpaqa sumaq sumaq katawan tapamun
kay latata.
Hinashpa chaypa tiyarachin maqtata.
Hinaptinshi chay katataqa tiyaykun,
ukuman, '¡Achacha!' qayakun.
Saqaykukusa mantaqa. Hinaptinshi
uparun kundurqa.
Chayshi yatrarusa kundur kasanta.
Huk pashñash karqa ubihira.
Chaymanshi trayarushqa huk qari.
Kurbatan ... yuraq kurbatayuq
Yana tirnuyuq chay pashñawan purirqa.
Chayshi pashñaqa wiksayuq rikarirun.
Chayshi, '¡Maytapis pushaway! ¿Ima
niwanqaraq mamay taytay?' nirqash.
Hinaptinshi, '¡Ñawikita wichqakuykuy!
Ñuqam qipirushqayki llaqtayta', ninshi.
Hinaptinñataqshi qipirachikusa chay
pashñaqa.
Chayshi, matrayman trayarachishqa,
hat-hatun qaqa, matrayman.
Chayshi, 'Kayllam wasiy, kayllam
llaqtay'.
'Si munashpa qamwan ñuqa kashun',
ninshi.
Hinaptinñataqshi wiksayuq kayashpaqa
killallantaq wawakurullan.
Chayshi wawakuptinqa mitad runa mitad
kundur rikarirun.
Chay pashñataqshi mana pañalnin
kanchu pasayqaq.
Wambran walankunallapaq qatrarusa
pañalninta ruwarun.
Chaypaq, 'Wambray pañalnin manam
kanchu. Taqsakaramushaq', ninshi.
'¡Corre, ya! Qipirushqayki wak
pukyukama', nin. Qipirun pukyukamash.
Pukyukamash qipirun. Hinaptinñataqshi
pukyupaqa nin trayarun Diosninchik.
'¿Imatam ruwanki, iha?'
'Kanan wak kundurqa mikurushunkim',
ninshi. 'Mikurushunkim wak kundurqa'.
'¡Pasakuy mamaykipa wasinta!
¡Ripukuy!' ninshi.
Pasakun kundurqa ... pashñaqa pasakun
maman kaqta, llaqtantam, maman llaqtanta.
Chayshi mamanman willakun,
'Chaynam kundur qipiwarqa matrayta
chaypi wawakuruni'.
Hinaptin kanan Dios Taytam nin,
'Ripukuy mamayki kaqta', niwan.
Hinaptinñataqshi mamanqa nin
pinsarun,
'Kay pilulpa hatu-hatunpa yakuta
timpurachishaq'.
Timpurachin hat-hatun mankapash.
Hinashpash,
un mantilwanshi tapaykurun ... kankata
tapaykurun.
trayarunshari, '¿Maymi chay warmiy?'
'¡Kanallan intregaway!' nishpash, chay
kundur trayarun.
Chay kundurshi trayarun, '¿Maymi
warmiy? ¡Kanallan intregaway!' nishpa.
'Kayllapi, Señor. ¡Tiyaykuy!' nin.
Chay tiyakullaptinqa chay atrqaychaqa
yakuman tiyakuruptinshi
ishkay qari kaspiwan ukuman
impuhaykurun.
Chayshi yatrarun kundur kashqanta.
Wañurachin chay kundurta. ¡Apágale!
Atrqayshi atrqayshi huvintukusa.
Huvintukushpash ... huk chumpi
awakuyaqqa.
Pashñaman trayasa, 'Kuyayllapaq
chumpita awasanki', ninshi
'Awakunim', nin. Atrqay atrqay
shimin[?]
Sumaq sumaq yuraq chalikuyuq chay yana
chalikuchayuq, yuraq pichuchayuq.
'¡Chumpiyta awaruy!' ninyá ninshi.
'Hamushaq'.
'Aver. Awarinanchikpaq', ninshi. Ni
tarinchu chay huvintaqa y no ...
Atrqayshi kasa chay sityupi.
'Hamurqanim', nin.
'Hamurqani', nishpa niptin,
'Atrqayllatam tarirurqani chaypa', nin.
'¿Imayna manam chaypi karqani?' nin.
'Manam. Atrqayllam kasa', nishpa
kutikun. Kutikushpa
hinaptinshi, yapa rishqa yapa kutishqa
awakusanman
'Hamurqanim', nin. 'Manam chaypim
karqani', nin.
Atrqay, atrqaywan parlasa. Atrqay
kashqa.
Dihanakurun. Hinashpaqa, ni kutinchu
ni rinñachu. Puchukarun. Chayllam.
Apwistata ruwan kunihuta. Kunihush
kayna rumita hatun rumita hapiyasa.
Atuq trayaramusa. 'Kananqa
mikurusayki. Kananqa mikurusaykim', nin atuq kunihuta.
'Kay rumita hapishun. Fwisyum hamuyan.
Kay rumita katraykuruptikiqa,
'mundum ñitiramashun. Kaytam
sustininkiqa. Kayta sustinichkanki ñuqañataqmi.
'Huk wak lawpis siqaykayamun chayta
sustinichkamushaq', nishpa kunihuqa ayaririrun.
Atuq sustinirayan tutakuykunña
mikuna:yan lliwña. Hinaptin
Hinalla atuq, '¿Imay ura chay kunihuqa
kutimunqa yanapamananpaq?' ni-n.
Hinallam rumita hapirayan. Hinashpaqa
katraykurun – ¡Imapis kanchu! 'Ñuqata
ingañamara', nishpa.
Pasakun atuqqa. '¿Kunihuqa maypi?
¡Kanan tarimushaqmi!' nishpa.
'¡Mikurushaqmi!' nishpa. Hinashpaqa,
kunihuqa na
Wirtaman yaykurushpa, klavilta lliw
usharusa.
Chaypiña runaqa hapirusa kunihuta
hawlarusa kayhina.
Chay hawlaruptinshi, atuq trayarun.
'¿Imata qamqa kaypa kumpadri ruwayanki?'
'Manam. Kanan puntrawqa kayan
kumpliyañum'.
'Chaymi kay kaypaq hurqaramanki kay
hawlapaq'. Hinaptinqa,
'Kanan ñuqa musikum valikusa kaya:.
Chay kaypa ratulla shuyaykamanki'.
'Kanallan shuyakaramusayki.
Hinaptinqa. 'Rishaqmi', nin.
Pasan. 'Ñuqam kaya: kuntratista –
trumpitata apakaramushaq'.
Hinashpaqa, 'Tukana:paq.
Pachamankakuna kayan alli allin mikushun kanan tardi', nishpa
nin atuqtaqa. Atuqqa pasanyá nishpa,
'Ñuqa kaypa witrqarachkashaq.
'Kayllapam shuyamachkanki.'
'Kayman lliw alli alli invitadukuna
hamunqa', nishpa kunihu pasan.
Kunihuqa ayqirirun. Mana
mikuchikunchu. Runaman trayarun.
'Qam sinvirgwensa. Qam atuqman
kunvirtikuranki', nishpash
Waqtarun runan atuqtaqa. Atuq atuq
wañurun chaypi. Kunihu ya
iskapashpa salvakurun vidanta. Ése no
más. Chayllam chay kwintu.
Sapukuna unay karqa ... Sapukuna
gananakun unay nira, ah, surruwanshi gananakura.
Atuq, huknin 'kurr', huknin 'laq',
hukin 'kurr', huknin 'laq'.
Chay laqniq nap karu karupi kayan;
surru kurriyan. Sapuqa
Filapa trurakurun – mana hukllachu
rin. Fílapa trurakarun – ¡ganayan surrutaqa!
Surrullaqa, '¡Waq-waq-waq!' kurriyan;
sapuqa 'kurr-kurryashpa' karupiña.
Atuqñataqshi kundurwan tapunakuq,
'Qam quni quni, kumpadri; ñuqa chiri chiri, kumpadri', niq.
Chay chiri chiri kaqqa wañunayanshi;
chay quni quni kaq wañunayan.
Chay chiri chiri kaq karu tumpalla
risistiyanraq.
Chaykunallam chay unay kwintu karqa
chay atuqpis.
Sapuwan atuq gananakuq. Chay sapu
filam trurakarushpa
karu karupi kakuyan; atuqlla huklla
kurriyarun.
'¡Waq-waq-waq!' waqyashpa. Sapuqa,
'kurr-kurr-kurr!' karupiña.
'¿Imaynataq wak miyrda ganayawan?'
nin.
Mana chay hukllachu sapu kasa – achka
achka chay sapuqa kasa. Chaynapa atuqtaqa ganarun.
Chaykunallam kaq. Chaytapis partis
partisllatam yuyani. Mana shipash musuhinañachu yuyani.
Siympriña nayan qunqayani.
Chaykunallam chay kwintu karqa.
Y lo mismo napi kundur. Apustisa
atuqwan. Atuqwan apustisa kundur. Hinashpa,
atuq wañukusa kundur ... kikinta
atuqtaqa mikurusa.
Kundur...qa atuq[wan] apustirun:
'¿Mayqinninchik lasta
'altu lastapi, urqupi?' Hinashpash
nira
'¿Mayqinninchikshi ma wañurushun?'
nin. 'Manam wañushaqchu ñuqaqa', ninshi atuqqa.
'Manam wañu:manchu', ninshi.
Hinaptinshi, 'Qariqarillaraqchu?' 'Aa, sí. Qariqarillaraqmi', nin.
'¿Qariqarillaraqchu?' Kundur tiyayan
rumi qawanpa. ¿Imatriki? Lastapatriki atuq tiyayan.
Granisu, parapa qawanpi. Hinashpash,
nin kundurqa,
'¿Qariqarillaraqchu?' 'Sí,
qariqarillaraqmi.' '¿Qariqarillaraqchu?' 'Qariqarillaraqmi.'
Niytaq niyallan hinashpa wañukun.
Hinaptin kundur kikinta mikurun.
Apustaq manam ñuqaqa wañushaqchu niq apuraw wañurun astawan.
Ni chaynakunam ñuqakuna kwintu: kara.
Unay yasqakuna chaytam willamara.
Chaynam chaynam chaykuna nishpa. Nuchi
puys, na rimashpa ...
[hata?]rimashpam nuchipis kwintakuq.
Chaynam chaynam nishpa.
Chaynash kara nishpa luka turu kara.
Kay napaq kaypaq rira. Hinaptinmi,
Propiyo propiyo riptin loca turu
presentakurura. Hinaptin,
wakhina altupa safarura. Kayhina
altuta siqaru siqaruq
Loca turuqa loca turuqa – chaykunatam
mamachalla willamaq.
Taytacha willamaq. 'Chayhinam antigwu
viyhukuna purira', nishpa.
Huk fichash, urqupa purisa atuqqa.
Puriyan urqupa. Qutraman trayarusa.
Qutra patanta riyashpa, yaku qutrata
qawaykurusa ukuta.
Chay yaku trawapinpaqa kayasa kisuhina
killa. Piru mana kisuchu. Killa.
'Ese karahu kisutaqa mukukurushaq',
nishpa yakutaqa laplakuyan qutrapi yakuta.
Qipan sikintaña pasaypaq
[lluqsi?]kakuyan yakuqa. Saksaruptin hinaptin, 'Karahu.
'Manachu kay yakuta puchukarushun.
Hatun suytu rumita hapishpaqa sikinman
Sikinta taparun chay suytu rumiwan.
Hinashpa mikun, mikun. Qatrarun atuq. Rompió, pues.
Qipiykuyan chay atuqtaqa. Atuqta
kundurqa qipirun. '¡Siyluman haku!
'¡Rishun gluryata!' nishpash.
'Qipisaykim chipukuptikiqa. ¡Qawakunkichu!'
'¡Chipukunki! ¡Ama qawakunkichu!'
niptinqa qipirun.
Hinashpash trayarachin siyluman.
Chay siylupaq, kundur kasa kura, manam
kundur. Hinaptin,
Kundurshi trayarushpaqa, pawakushpa
rikun. Kidakun. Atuqhina siyluta.
Hinaptin, '¿Imaynataq kutishaq?
¿Imaynataq kutishaq?' nishpa nin atuq. Llakikun.
'¡Kumpadri! ¡Kumpadri' diharuptinqa
nin.
Hinashpash, 'Alli ach-achka kakuyan',
nishpa. Wayurash kasa. Wayura.
Hinaptinshi chaytañataq katrun.
Rutushpa. Kay[ta] katrurushpaqa –
kimsa puntrawshi katrurun.
Hatu-hatuntatriki siylupaq asta
kaykama.
Hinaptinshi waskilluwan bahamun
atuqqa.
Ukutaña sumaq sumaq kaynash
bahakayamun.
Bahayamuptinqa pasayasa loritos.
Lurukuna chay sara suwa lurukuna ya.
Hinaptinshi nin, 'Luru, laniyhinam wak
sinqa, luru'.
'Waskilluytañataq katraykuwaq', nin.
Wakhinataña riyashpaqa,
uyarishpaqa, kutiramushpa siyrtumpa
waskilluta katraykurun atuqpata.
Hinashpash, 'Kumpadri, ¡muruchuta
mashtay! ¡Muruchuta mashtay!' ¡Bup! Se cayó para el suelo.
Murió. Chaynash hinaptin trayarachin
siylumanqa. Hinashpa trayarachishpaqa,
pawashpa rikurun. Diharun pay atuqtaqa
hinaptin sapallanta. Llakikuyan atuqqa.
'Diharuwan kumpadriy. ¿Kanan imaynataq
kutishaq?' nishpashyari.
Hinashpaqa unayña kashpaqa, pinsarun
wayurata kutrushpa kachilluta ruwayta.
Chay kachillawanña bahamurqa. Chayshi
chay luruñataq, pasayasa – achka luru.
'Luru, laniyhina muqu sinqa.
'Waskillutañataq pikamuwaq', dijo, dicen.
Hinaptinqa luruqa riyasa, kutiriramun.
Waskilluntaqa pikarun; siqaykukun
atuqqa.
'Kumpadri, kumpadri, ¡muruchuta
mashtay! ¡Muruchuta mashtay!'
Muruchutapis mashtanchu sinu
saqaykukun.
Huklla atuqshi kasa. Atuqshi puriyan.
Kumpadrin yutu kasa. Chay yutuqa
'¡shiiiip ship ship!' pawarirun. Atuq
hamusa waychawwan
'Kumpadri, ¿imaynataq waqayanki qamqa?
¡Kuyayllata waqanki!' nin.
'Ñuqaqa waqaku: sumaqllatam. Qamqa.
Ñuqaqa huyu huyuta waqaya[:]. A ver, kumpadri, ¡waqaykuy!'
'Wak shimikita sirarushun.'
Siraschikun shiminta atuqqa.
Hinaptinqa yutu pawaptinqa chay,
'¡aaaap-ship-ship-ship!' Yutupas, '¡wwaaaayyy!'
Atuqpa shimin qacharun hatu hatun.
Hinaptinqa, 'Kumpadri, yanga yanga
shimi:ta sirarachinki. Kananqa shimilla: qacharun hatu hatun'.
Chaypaq kabrata mikuyta qallakuykun
atuq. Manaña rispitanñachu.
Kabrataña mikun. Hatun shimiyuqña
rikarirun. Kumpadrinqa,
'¡Kuyayllapaq waqakuyan yutuqa!
¡Kuyakullaypaq chay waychawwan yutuqa!'
Chaynalla kay. Chayllam kwintuqa. Mas
kanchu manam.
Atuqpa trakinkunata watyakun.
'¿Imapaqmi qam puka traki kanki?'
niptinshi
Watyarushpa watyakura:mi.
Watyakupti:s, atuq watyakurusa.
Chay pata ruhaqa pariyuna. Pariyuna
altu napim chayna yatran lagunapim.
Chay lagunapi yatraqñataq nira:.
Imaynam qam kayanki puka traki. Puka trakikikuna.
Ñuqaqa watyasam ñuqaqa ka: nisa.
Hinaptin watyachikusa chaytapis atuqtaqa.
Watyachikusa tustay tustay trayarun ni
puka trakipis kanchu.
Atuqmi lliw murikun astawan ni puka
trakipis lluqsinchu.
'Kumpadri, ¿imaynataq qampa trakikiqa
kayan qillu qillucha? Ñuqapaqa.
'Chayna trakikikama qillu qillu',
dijo, dicen.
'¡Manam ispantashpa, ¡watyaruy! Chayna
qillu qillumi kanqa trakikiqa', dijo, dicen.
