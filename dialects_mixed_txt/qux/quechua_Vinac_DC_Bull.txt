Aver, kanan ñuqa kaypi rimaykushaq kay kustumbri turu mansayta
Kay malta animal mana aray yatr'aq chaytam
"Turu mansay" ninchik chay aray yatr'ananpaq.
Kay toro mansaypaqa maltata
Turutam tr'akraman pusharun
Tr'akraman pusharushpam chay duweñu
Yanapaqnin runatam maskarun
Valikurun padrinunpaq
Chaymi qallarin chay turu mansaytaqa kukanwan,
kay animuchanwan. Turutaqa watarun
kuyundawan yubuwan
Chaywan listuta sayarachin
chay kukan chay valurchan
Hinashpam chaypa listarun chay turu mansulla lluqsinanpaq.
llampuchan qarwachan upichan waytan
Chaymi urqukunaman qarakun pachamama.
"Kay turullayta mansaykushaq trabahanaypaq,
komunidad sirvinanpaq", nin hinashpa
chay turutaqa. Llampuchaykun chay yubuchanman
Tr'upachanta kuchurun. Chay tr'upanta kuchurushpam,
Chay araq duweñum tr'upan sirdachantawan,
Clavil waytachata waytakuykun.
Turumanñataqmi waytachin clavil waytata.
"Trabahaytam yatr'anki komunidad sirvinaykipaq."
"Vidayki pasanaykipaq, ¿pim gratisqa mikuchishunki?"
"Chaymi kawsanki. Pastuta mikuchishunki trabahaptikim", nin.
Chaypi mansan ¡"Fuwera!  ¡Fuwera!  ¡Fuwera!"
"¡Raya dirichu!" nishpa paytaqa chikutiwan yatr'achin. Manam munaptinqa -- ¡Látigo! ¡Látigo!
"¡Fuwera! ¡Fuwera!" nin, "¡Raya dirichu tichu!" nishpa yatr'achin runatahina.
Dirichu arananpaq chay algunusqa mana yatr'ashpaqa chiva tiyakuyan -- ¡Látigo! ¡Látigo!
Diri-dirichu aranankama, chay dirichu araruptin
Vuwelta, vuwelta ararunña yatr'anña
Chaymi chayqa deharunña turutaqa yapa samaykun.
Yatr'aruptinqaña tarpuytaña wichiytaña runa qayakuykun
Chayllam chay kustumbri -- chaynam chay turuta yatr'achinchik mansanchik trabahananpaq.
Yatr'aruptinmi chaychaqa tr'akraman tr'ayarushpaqa aranchik difrintiña.
chaymi chay toro mansay
